# -*- mode: mandoku-view; -*-
#+TITLE: 大復集
#+DATE: 2015-08-25 00:22:55.041374
#+PROPERTY: ID KR4e0162
#+PROPERTY: BASEEDITION WYG    
#+PROPERTY: JUAN 卷二十八
<pb:KR4e0162_WYG_028-1a>¶
欽定四庫全書¶
　大復集巻二十八　　　　明　何景明　撰¶
　　五言絶句七十首¶
　　　兵書峽(使集/)¶
空巖一巻書綠苔字應㓕志决功不成千秋有餘烈¶
　　　絡緯吟(以下家集/)¶
絡緯催寒女悲吟入繐幃秋風啼不斷相伴下鳴機¶
　　　雨後十首¶
<pb:KR4e0162_WYG_028-1b>¶
水漲孤村白天垂四野青開門秋雨霽閑歩郭西亭¶
　　　二¶
竟夕雨連舍今朝雲出溪輕雷千嶂外斜日數家西¶
　　　三¶
三日不出門草長門前路登樓一水明倚柱千山暮¶
　　　四¶
人歸郭門樹鳥噪野田風雨散髙城上日落深澗中¶
　　　五¶
<pb:KR4e0162_WYG_028-2a>¶
畫角城隈起風吹響入雲清秋易生感深夜更多聞¶
　　　六¶
遥㸔三角山正在雲生處日暮山中人空攀荔枝樹¶
　　　七¶
片片白鷗鳥㸔人隊隊飛沙頭莫相認與爾久忘機¶
　　　八¶
檻倚崩沙出籬通亂水過家人休掃石自愛碧苔多¶
　　　九¶
<pb:KR4e0162_WYG_028-2b>¶
朝聞城西鍾暮望城西寺寺傍二古松長藤垂到地¶
　　　十¶
塘邊楊桞樹春條秋未摧已送黄鸝去還㸔白鷺來¶
　　　八哥¶
牕前八哥鳥學語太輕狂何須似鸚鵡自遣羽毛傷¶
　　　獨坐¶
獨坐鳴蟲起秋懐已不勝西風牕下度木葉灑寒燈¶
　　　獨立¶
<pb:KR4e0162_WYG_028-3a>¶
獨立對秋隂㝠㝠望河渚只見沙上烟不見烟中雨¶
　　　風雨¶
西郊秋日暮雨細更風斜應為重陽近來催菊著花¶
　　　長安¶
白雲望不盡髙樓空倚欄中宵鴻鴈過來處是長安¶
　　　簡趙雪舟乞菊二首¶
聞道君家菊黄花爛熳開若能移贈我端勝白衣來¶
　　　二¶
<pb:KR4e0162_WYG_028-3b>¶
我有白玉酒君有黄金花相㸔九日到分送野人家¶
　　　九月桃梨花¶
九月桃梨樹花開滿故枝寄言車馬客不是&KR0233;陽時¶
　　　寄劉東之憲副二首¶
百里山河外孤城雨雪中遷鶯猶未起應是待春風¶
　　　二¶
長安經歲别日日望春歸不及隨陽鳥雙雙又北飛¶
　　　寄孫世其四首¶
<pb:KR4e0162_WYG_028-4a>¶
騕褭如龍馬長鳴碧草萋莫将千里志蹔悔蹶霜蹄¶
　　　二¶
對書當為讀對食當為飽平生無限事努力在逺道¶
　　　三¶
戴生北上日吾吟寳劍篇相過若相見髙詠亦堪傳¶
　　　四¶
旅食京華暮那能不憶家封書何日至塞鴈一行斜¶
　　　白雪曲十首¶
<pb:KR4e0162_WYG_028-4b>¶
美人朝玩雪置酒臨髙臺秪疑仲春月風送落花來¶
　　　二¶
舞雪流中堂揮袖拂不去細㸔簷外花半著庭中樹¶
　　　三¶
暗逐梁塵起潜隨燭影流似憐歌舞處故故入髙樓¶
　　　四¶
弱雪不到地宛轉髙雲裏時有飛花落風迴更吹起¶
　　　五¶
<pb:KR4e0162_WYG_028-5a>¶
梅花開雪中相㸔鬬竒絶常教雪似花莫遣花成雪¶
　　　六¶
裊裊罥城烟皚皚積暮天六花呈此日三白兆新年¶
　　　七¶
艶曲燈前囀輕盃掌上揮開簾炫積素當户挹流輝¶
　　　八¶
駿馬黄金鑣胡鷹赤錦縧風摶千里翮雪㸃五花毛¶
　　　九¶
<pb:KR4e0162_WYG_028-5b>¶
公子狐白裘馳馬城東陌不見馬行影但見雪花白¶
　　　十¶
簾幃照明雪美人起常早行㸔玉階上一夜長瑶草¶
　　　出寺¶
春遊翠微裏晩下白蓮臺立馬遥回首青山暮雨來¶
　　　璽上人送茶¶
欝欝雲中秀山僧採相饋我有毒熱腸此是清凉味¶
　　　雨雪歌¶
<pb:KR4e0162_WYG_028-6a>¶
千巖雲電烈萬室風霆翻中宵雨撼壁平明雪滿山¶
　　　小景四首¶
樓閣倚江濵桃花照暮春安知㸔花者不是武陵人¶
　　　二¶
草閣散晴烟柴門竹樹邊門前有江水常過打魚船¶
　　　三¶
照日楓林赤含風菊蕋黄家家白酒熟何處過重陽¶
　　　四¶
<pb:KR4e0162_WYG_028-6b>¶
逺岸凍雲落髙林寒日斜前村昨夜雪聞説有梅花¶
　　　寄李獻吉二首¶
君作梁園客予登楚水臺春風河上桞不寄一枝來¶
　　　二¶
渭水天邊樹黄河日暮流春來千里外知爾故鄉愁¶
　　　題畫¶
翠壁層層合髙松䬃䬃寒白雲晝不掃常滿石䦨干¶
　　　空屋見桃花¶
<pb:KR4e0162_WYG_028-7a>¶
山桃空屋裡轉徙未還家獨有春風到猶開滿院花¶
　　　聞蟬¶
二月寒蟬至哀鳴亂葉中林花滿眼發蕭䬃似秋風¶
　　　登樓¶
獨坐髙樓上㸔花淚暗流東風無限好日暮使人愁¶
　　　邀劉文直不至¶
劉郎招不至嗜酒世間稀爾是劉伶後何妨荷鍤歸¶
　　　席上分得時字送豫章二首(以下京集/)¶
<pb:KR4e0162_WYG_028-7b>¶
澤國登樓處江船見月時回書寄來使多是客中詩¶
　　　二¶
花影晩離離迢遥動逺思清宵不成寐山雨到牕時¶
　　　雙梧草堂二首¶
君愛堂前樹嵳峩碧幹雙相思秋月下楓子落雲牕¶
　　　二¶
記得别草堂采采桐始華銀床飄一葉秋到美人家¶
　　　扇面小景¶
<pb:KR4e0162_WYG_028-8a>¶
山色碧於苔晴牕日日開遥知抱琴者應為㸔山來¶
　　　題畫二首¶
緲緲春山雲離離春江樹君㸔江上山不是人間世¶
　　　二¶
古洞入青㝠山通武陵渡漁郎莫放舟恐失花間路¶
　　　飲鮑以忠¶
萬户夾垂楊君家大道傍相逄一尊酒何惜醉他鄉¶
　　　謝泰公饋杏¶
<pb:KR4e0162_WYG_028-8b>¶
饋我髙林杏開凾爛如火安得秪樹園從公問真果¶
　　　送泰公茶¶
英英白雲華采采六山秀為問病維摩此味清凉否¶
　　　晩出左掖簡薛君采二首¶
玉河迴宛轉丹闕對嶙峋出入雲霄上蹉跎江海身¶
　　　二¶
露重芙蓉舘雲輕翡翠城文園病司馬消渴望金莖¶
　　　清明二首¶
<pb:KR4e0162_WYG_028-9a>¶
城南好花樹不作㸔花行恰好人來日春風不放晴¶
　　　二¶
何限新桃李春來樹樹花不争風雨惡無柰委泥沙¶
　　　秋日簡川甫¶
紅葉翻霜晝青苔積暮天若無桓子過誰問子雲元¶
　　　荅施生二首¶
二泉門下士海内早知名通家一書札萬里各含情¶
　　　二¶
<pb:KR4e0162_WYG_028-9b>¶
日射江門動龍蟠海霧生排空有羽翼不上九天行¶
　　　至日荅良伯¶
天邊登北樓歲暮望南國江梅與塞桞莫問春消息¶
　　　十六夜賞月野塘宅¶
今夕非昨夕清光依舊多後庭開月燕窈窕轉春歌¶
　　　鳯縣(秦集/)¶
畢郢藏龍地南岐集鳯岡嘉陵江水色萬古向西康¶
　　六言律詩二首¶
<pb:KR4e0162_WYG_028-10a>¶
　　　上元葉邦重别墅歸(家集/)¶
昏鍾野寺到郭晩飯人家出村斜日山顛水曲東風萬¶
户千門星河渡口深夜燈火城中上元猶似去年今夕¶
不堪烟景銷魂¶
　　　盩厔清明日(秦集/)¶
客裏遥逄令節城中不見繁華南山漠漠烟逺清渭迢¶
迢日斜獨樹桃花自發髙樓燕子誰家可惜年年春色¶
催人白髪天涯¶
<pb:KR4e0162_WYG_028-10b>¶
　　六言絶句六首¶
　　　贈賈司教先生(以下家集/)¶
春風桃李絳帳朝日苜蓿空盤王公不志温飽鄭老豈¶
為飢寒¶
一賤一貴世態有憂有樂人情應鱣闗西夫子知魚濠¶
上先生¶
　　　江南思四首寄曹毅之(以下京集/)¶
燈下雨鳴秋舫浦口潮迴暮鍾何處相思不見江南開¶
<pb:KR4e0162_WYG_028-11a>¶
遍芙蓉¶
月冷荒祠苦竹秋清玉殿蒼苔一望雲帆無際沙明白¶
鳥飛來¶
細雨寒城催棹夕陽孤嶼鳴鐘到寺莫題蕉葉渡江為¶
採芙蓉¶
竹浄姢嬋帶月山寒杳窅沉暉天邊晩樹獨眺江上春¶
潮客歸¶
　　七言絶句五十一首¶
<pb:KR4e0162_WYG_028-11b>¶
　　　玉菴(為黔國賦/以下使集)¶
虚閤清風竟日留白雲暗對小牕幽我題名字琅玕上¶
珍重霜標柰得秋¶
　　　遊黔國魚池四首¶
小岸城邊上輕舸一溪宛轉向魚池水藤濛濛荷葉暗¶
棹入中流總不知¶
池邊二十五亭臺箇箇朱牕向水開亭下扁舟蕩雙槳¶
打魚送酒㡬回來¶
<pb:KR4e0162_WYG_028-12a>¶
半竿斜日踈蒲明兩岸人語鳬不驚菱葉拂衣香袖舉¶
秋風吹浪綵舟輕¶
三陣五陣打荷雨一㸃兩㸃照水螢笙歌留客不知夜¶
燈火迴舟直到城¶
　　　夷陵¶
夷陵城邊江水渾無數輕帆落逺津萬水雲中三峽路¶
猿聲愁殺渡江人¶
　　　溪上水新至漫興四首(以下家集/)¶
<pb:KR4e0162_WYG_028-12b>¶
溪上水生三尺深茅堂清夏氣蕭森無錢即買扁舟至¶
繫向門前桞樹隂¶
雙飛鸂&KR2409;戀青莎對舞蜻蜓愛碧波一夕水風開菡蓞¶
畫船齊唱採蓮歌¶
菡蓞風前花不稀菖蒲雨後葉初肥黄鸝白鷺知人意¶
來徃鸕鷀洲上飛¶
碧沙青泥俱可憐白鰱赤鯉不論錢莫嘆鄰翁生計拙¶
買船沽酒過年年¶
<pb:KR4e0162_WYG_028-13a>¶
　　　秋日雜興十五首¶
寒螿啼斷槿園空萬樹凋傷八月中只有南山蒼桂在¶
一株花發向秋風¶
雨花風葉總堪憐海燕江鴻各渺然莫向髙樓空悵望¶
暮蟬多在夕陽邊¶
野亭千橘未全黄青柿紅梨俱待霜南鄰老翁種橡栗¶
已見兒童收滿床¶
紫蔓青藤各一叢野人籬落管西風郊扉逺絶誰能到¶
<pb:KR4e0162_WYG_028-13b>¶
秋日蟲鳴豆葉中¶
道上髙墳古欝林夕園空鎻碧藤隂人言啼鳥多情思¶
却為誰家作好音¶
急杵繁砧一郡秋西風落月萬家樓不知塞下征人怨¶
但見閨中少婦愁¶
八月飄零九月來天時人事太相催千紅萬紫都㸔過¶
只有黄花與白梅¶
荻岸秋清似畫圖風髙沙鴈起相呼何如莫去瀟湘上¶
<pb:KR4e0162_WYG_028-14a>¶
借爾烟波晝引雛¶
釣臺臺下溮水清釣臺臺上秋草生當年誰是持綸者¶
賢隐山髙萬古情¶
溪上茅齋楓樹林渚雲沙日共隂隂連朝不遣家童掃¶
紅葉蒼苔一尺深¶
栢林楓岸逈宜㸔楊桞芙蓉不耐寒最愛髙樓好明月¶
莫教長笛倚䦨干¶
斜日村原秋水多家家門巷好經過繁絃急管休相聒¶
<pb:KR4e0162_WYG_028-14b>¶
田父山妻自解歌¶
蒼鳬擕子戲波瀾懶惰輕鷗不下灘白鷺照影秋塘裏¶
似爾心情亦太安¶
鱍鱍鯉魚三尺身纎鱗照水白如銀未須更論成龍勢¶
只在溪中亦有神¶
竹静沙寒野日低門前秋草不成蹊山禽汝亦何多事¶
來向棠梨樹上啼¶
　　　鷄鳴曲三首¶
<pb:KR4e0162_WYG_028-15a>¶
鷄鳴城中滿樹霜青樓旭日照流黄鳴筝錦瑟秋塵裏¶
玉鴈金蟬共一行¶
青樓遥臨大道衢美人鷄鳴著繡襦誰家公子過樓下¶
那不繫爾千金駒¶
樓上羅幃映早霞不須重鬬鏡中華春蘭秋菊皆零落¶
争似菖蒲不作花¶
　　　喜戴仲鶡得鄉薦二首¶
梁園宋苑却宜秋夾道槐花照綺樓試問東瀛海邊住¶
<pb:KR4e0162_WYG_028-15b>¶
何如金明池上遊¶
馬上秋風得意歸丈夫豈是愛輕肥傍人休訝新年少¶
曾向長安作布衣¶
　　　慰任宏噐諸友失第二首¶
莫将遲暮怨飛蓬萬事還須問塞翁黄鵠但教毛羽在¶
不妨失意下秋風¶
青雲白髪太難平去鴈來鴻亦世情我亦少時曾得意¶
十年回首是浮名¶
<pb:KR4e0162_WYG_028-16a>¶
　　　黒龍潭¶
白雨遥從白日來黑雲低映黑龍臺空思玉鯉臨淵嘆¶
未掣金鰲跨海回¶
　　　過先墓¶
愁摧斷桞桞還稀淚灑殘花花更飛一寸未忘遊子線¶
萬年難覔老萊衣¶
　　　野屋¶
野屋雙飛燕子低短簷千尺桞條齊桃花片片紅臨水¶
<pb:KR4e0162_WYG_028-16b>¶
小麥纎纎青映泥¶
　　　對菊四首¶
三閭大夫不願醉五桞先生不願醒一醒一醉縁何事¶
坐對寒花烟滿庭¶
菊過重陽開更繁城中車馬未曾㸔種來本是山家物¶
白露青霜共暮寒¶
檻畔輝輝纎月斜幽香獨立殿年華多情似與詩人約¶
一夜還開四五花¶
<pb:KR4e0162_WYG_028-17a>¶
露委烟斜更有情黄花紫蕚太分明只教秋色常為主¶
莫遣西風怨落英¶
　　　葡萄二首¶
晴䦨裊裊風鬚動暑架垂垂露乳寒却憶髙樓清夏日¶
美人常對水晶盤¶
漢家葡萄出西域斗酒曾博凉州戍當日誰知使者勞¶
至今人種葡萄樹¶
　　　簡賈司教二首¶
<pb:KR4e0162_WYG_028-17b>¶
郭西茅屋帶峯巒竹徑花䦨亦可㸔騎馬自來還自去¶
無人知是廣文官¶
古壇雙樹挺秋烟廢院殘花照暮天門外掃除無俗客¶
我來時復伴青氊¶
　　　吾郡古要害地也閑居興懐追詠古跡作詩八¶
　　　首¶
西來一道是淮源南向千峯盡楚山風雲尚擁蛟龍窟¶
天地曾開虎豹闗¶
<pb:KR4e0162_WYG_028-18a>¶
寂寂孤城申伯臺廢園遺沼盡堪哀繁華惟見東流去¶
歌舞空傳此地來¶
南山西嶺自天來翠壁丹崖映日開不見當時卧龍者¶
只今惟有釣魚臺¶
仙人昔返上清家留下仙壇號紫霞世人不識蓬萊樹¶
道士空餐松栢花¶
郡西山畔舊禪宫朝暮風烟多不同已見樓臺翠微裏¶
更聞鍾鼓白雲中¶
<pb:KR4e0162_WYG_028-18b>¶
震雷山頭石潭水夜夜蛟龍行雨歸青春下與滄溟㑹¶
白日常聞霹靂飛¶
楚闗申戌欝茫茫野草春沙更斷膓山頭僧住何年砦¶
山下人耕古戰塲¶
故謝城邊溪水流郢中風物更堪愁行人欲問陽春曲¶
此地猶傳白雪樓¶
　¶
　大復集巻二十八¶
